{
    "url": "https://www.myupchar.com/disease/clubfoot",
    "title": "क्लब फुट (पैरों का मुड़ना) - Club foot in Hindi",
    "intro": [
        "क्लब फुट क्या है?\r\nक्लब फुट पैरों में होने वाली एक जन्मजात असामान्यता है। इसे मुद्गरपाद भी कहा जाता है। इसमें बच्चे का एक या दोनों पैर अंदर या बाहर की तरफ मुड़े हुए होते हैं। क्लब फुट को टेलिप्स भी कहा जाता है, यह एक या दोनों पैरों को प्रभावित कर सकता है। आमतौर पर इस बीमारी में मांसपेशियों को हड्डी से जोड़ने वाले ऊतक (टेंडन) सामान्य से छोटे होते हैं।\nक्लब फुट के मामले सामान्य से लेकर गंभीर हो सकते हैं। इस बीमारी से ग्रस्त लगभग आधे बच्चों के दोनों पैर मुड़े होते हैं। यदि किसी बच्चे को क्लब फुट है, तो उसे ठीक से चलने में मुश्किल आएगी, इसलिए डॉक्टर जन्म के तुरंत बाद इसका इलाज करने की सलाह देते हैं। डॉक्टर सर्जरीसर्जरी के बिना इस बीमारी का सफलतापूर्वक इलाज कर सकते हैं, हालांकि कुछ मामलों में सर्जरी की आवश्यकता होती है।\nइस बीमारी का उपचार तुरंत शुरू कर देने से इस स्थिति को गंभीर रूप लेने से रोकने में मदद मिलती है। हालांकि, यह बीमारी दर्दनाक नहीं होती है, लेकिन उपचार न किए जाने की स्थिति में यह दर्दनाक हो सकती है और साथ ही चलने में भी दिक्कत आ सकती है।\nक्लब फुट के लक्षण\r\nयदि कोई बच्चा क्लब फुट से ग्रस्त है, तो उसमें निम्न लक्षण दिख सकते हैं:\n\nपैर के आगे का हिस्सा नीचे व अंदर की ओर मुड़ना \nपैरों का इतना ज्यादा मुड़ जाना कि वह उल्टा दिखने लगे\nप्रभावित पैर का सामान्य से थोड़ा छोटा दिखना\nप्रभावित पैर की पिंडली की मांसपेशियां अविकसित होना\nअसामान्य दिखने के बावजूद दर्ददर्द न होना\nपैर को ठीक तरह से हिलाने या चलाने में दिक्कत आना\n\nक्लब फुट का कारण\r\nइस बीमारी का सही कारण अभी तक पता नहीं चल पाया है, लेकिन डॉक्टरों का मानना है कि आनुवांशिकी और पर्यावरण कारकों के संयोजन की वजह से ऐसा हो सकता है।\nक्लब फुट का निदान\n\nइस बीमारी से ग्रस्त जब कोई बच्चा पैदा होता है, तो डॉक्टर बच्चे के पैर को देखकर ही बता सकते हैं कि क्लब फुट है। इसके अलावा गर्भावस्था के दौरान पैरों के पूरी तरह से विकसित होने पर भी डॉक्टर क्लब फुट की पहचान कर सकते हैं। \nकभी-कभी, डॉक्टर स्थिति की गंभीरता को समझने के लिए एक्स-रेएक्स-रे की मदद लेते हैं, लेकिन आमतौर पर इसकी आवश्यकता नहीं पड़ती है।\n\nक्लब फुट का इलाज\n\nस्ट्रेचिंग और कास्टिंग: \r\n\tक्लब फुट के लिए सबसे सामान्य उपचार स्ट्रेचिंग और कास्टिंग है:\r\n\t\nपैर को सामान्य स्थिति में ले जाना और फिर इसी तरह रखने के लिए मेडिकल उपकरण (जैसे प्लास्टर या किसी अन्य पदार्थ के सांचे) की मदद लेना \nकई महीनों तक सप्ताह में एक बार बच्चे के पैर का चेकअप करवाना \n\n\nसर्जरी\r\n\tयदि स्थिति गंभीर है या स्ट्रेचिंग और कास्टिंग से फायदा नहीं होता है, तो ऐसे में सर्जरी की आवश्यकता होती है। सर्जरी से स्थिति बेहतर होने में मदद मिल सकती है। हालांकि सर्जरी के बाद भी बच्चे का पैर तब तक कास्ट (एक तरह का सांचा जैसे प्लास्टर) में रहेगा, जब तक स्थिति पूरी तरह से ठीक नहीं हो जाती है। अमूमन इसमें एक साल का समय लगता है।\n\nयदि किसी का नवजात शिशु क्लब फुट की समस्या से ग्रसित है तो आमतौर पर इस बीमारी का इलाज जन्म के पहले या दूसरे सप्ताह में शुरू करवा देना चाहिए, क्योंकि जन्म के समय नवजात शिशु की हड्डियां, जोड़ और टेंडन बहुत लचीले होते हैं, इसलिए आसानी से उन्हें सही रूप दिया जा सकता है।"
    ],
    "sections": []
}